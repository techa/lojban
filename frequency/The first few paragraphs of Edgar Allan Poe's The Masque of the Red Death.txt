
mi'e xorxes

-----------------------------------------------------------------------

le firgai be la xunrynunmorsi zo'u tu'e

la xunrynunmorsi ze'upu daspo le gugde
i no terbi'a du'i mrori'a pu gi'e du'i rigni
i le ciblu xy sinxa gi'e cmexra
i sa'e le ri ka xunre je selte'a
i ta'e nu kurki cortu
ije nu suksa norcikybi'o
ije baku nu mutce blucri le kapke'a ja'e le nunmorsi
i le xuncai barna be le xadni e ba'e le flira be le selxai
  cu te dapma ri le terbi'a
i ra sepli le le ra remsi'u ku se djuzu'e je te cnikansa le nu go'i
i xabcacra fa le nu le terbi'a cu cfari ce'o farvi ce'o mulno

i ku'i le nolrai po'u la prosperos gleki gi'e virnu gi'e mencfu
i ca le nu le py tutra cu xabju jdika fi li pimu kei
  py klagau fi le py zvati fe ki'o kanro je xalbo pendo
  noi cmima lei py nolce'u nolnau je nolni'u
i fi'o kansa ri py klama le condi kamsei pe pa le py marbi nolzda
i ri braku'e je banli stura
ije se finti le py cizra je banli ku'i kamnei
i le tsali je galtu bitmu ra sruri
i le bitmu ve vrogai ma'e lo tirse
i le nolcmi noi ba'o nerkla cu bevri le toknu e le tilju mruli
  gi'e rumjongau le stela
i le go'i cu jdice le du'u stali fa no le tadji be le nu nerkla
  e le nu barkla bei le nu suksa fi le ka pa'arcau a le ka fenki
  ra'i le nenri
i le nolzda cu mutce le ka srocfu
i va'o le se brezu'e po'u la'e di'u cumki fa le nu le nolce'ucmi
  cu rivbi le nu bi'acpa
i doi le bartu munje ko ko kurji
i ca'o le cabna cu fenki fa le nu crocni e le nu pensi
i le nolrai cu sabji ro le selxre be le ka se pluka
i bebxamtigni
i fintigni
i tigdansu
i selgi'e
i me la ka melbi
i vanju
i ro la'e di'u e le ka snura cu nenri
i bartu fa la xunrynunmorsi

i ca le nu le kamsei cu masti li muji'ixa kei
  ca le nu le terbi'a cu ze'o camrai betri kei
  la prosperos selvi'e le py ki'o pendo le firgai nundansu
  noi traci rirci le ka balrai

i li'o tu'u
