tu'a loi cmalu

.i clira ca le djedi fa lenu ge le tcima cu cenba gi lei snime cu

runme gi'e toljinsa djacu binxo .i lei linji pe ri mo'ini'a sakli

terka'a le cmalu je galtu be tai le'e janco be'o canko poi se crane

le trixyfoi .i le karce zo'a flecu klama fo le dargu pe le bartu

noi ca'o manku binxo .iku'i ne'iku ji'a manku pe'a binxo

.i ko'a ne'i le sipku'a ca'o setca lei taxfu le li'urta'e ca lenu

ko'e klama le vorme

.i lu mi gleki lenu do cliva .i mi gleki lenu do cliva sei ko'e

cusku .i je'e pei li'u

.i leza'i ko'a setca da po ko'a le li'urta'e cu ranji

.i lu do bersa lo malpre .i mi mutce gleki lenu do cliva sei ko'e

co'a klaku .i do na'eka'e catlu le flira be mi .i xu go'i li'u

.ibaku ko'e zgana le pixra be le cifnu be'o poi cpana le ckana ku'o

.ije lebna le sego'i

.i ko'a catlu ko'e .ije ko'e lumci le kanla gi'e caicta ko'a pu'o

lenu carna gi'e xruti fi le zutku'a

.i lu ko xruti ta sei ko'a cusku li'u

.i lu ko cpacu le selponse be do gi'e cliva po'o sei ko'e cusku li'u

.i ko'a na spuda .i ko'a jai rinka lenu ganlo le li'urta'e kei gi'e

co'a dasni le kosta gi'e catlu le sipku'a pu lenu manri'a le gustci

.ibaku ko'a barkla fu le zutku'a

.i ko'e sanli bu'u le vorme be le cmalu jupku'a fi'o se bevri le

cifnu

.i lu mi djica tu'a le cifnu sei ko'a cusku li'u

.i lu xu do jai fenki li'u

.i lu na go'i .iku'i mi djica tu'a le cifnu .i mi ba tesete cpedu

lo prenu lenu klama gi'e cpacu le selponse be cy. li'u

.i lu na curmi lenu do pencu le vi cifnu sei ko'e cusku li'u

.i le cifnu goi ko'i puco'a klaku .ije ko'e vimcu le cifybu'u le

sruri be le stedu be ko'i

.i lu cau'e cau'e sei ko'e fi'o catlu ko'i cusku li'u

.i ko'a muvdu fa'a ko'e

.i lu pe'ucai sei ko'e cusku li'u .i ko'e xrustapa fa'a le jupku'a

.i lu mi djica le cifnu li'u

.i lu .o'onai ko ti cliva li'u

.i ko'e carna gi'e troci co bevri le cifnu le kumfa kojna noi trixe

le toknu

.iku'i ko'a klama .i ko'a birka kuspe le toknu gi'e jai rinka lenu

lei ko'a xance cu tagji le cifnu

.i lu ko cliva .i ko cliva sei ko'e krixa li'u

.i le cifnu cu xunre flira jeke carmi klaku .i ca'o le terbradi

ko'a joi ko'e tikpa le xrula patxu noi dandu ti'a le toknu

.i ko'a catke ko'e fa'a le bitmu baku gi'e troci lenu jai daspo le

za'i ko'e la'arjai .i ko'a jgari le cifnu gi'e catke sepi'o piro

lei junta be ko'a

.i lu ko jgari be cy. sisti sei ko'a cusku li'u

.i lu ko na zukte sei ko'e cusku .i do gasnu lenu le cifnu cu cortu

li'u

.i lu naku mi gasnu lenu le cifnu cu cortu sei ko'a cusku li'u

.i le canko pe le jupku'a cu sabji no gusni .i va'o le jbimanku

ko'a gunka tu'a lei ko'e jairxa'e degji sepi'o pa le xance .ije fi

le drata xance fa ko'a jgari le carmi klaku cifnu ni'a le birka vi

le janco

.i ko'e zgana lenu lei ko'e degji cu jai kalri selbapli .i ko'e

zgana lenu le cifnu cu cliva vo'a

.i lu naku li'u ko'e se camki'a ca lemu'e lei xance be ko'e cu kluza

binxo

.i ko'e djica lenu ponse ko'i goi le vi cifnu .i ko'e troci co jgari

le drata birka be le cifnu .i ko'e kavbu le cifnu ru'u le xanterjo'e

gi'e lacpu

.iku'i ko'a na jgari sisti .i ko'a zgana lenu le cifnu cu sakli

mo'ize'o lei xance .ije ko'a mutce vlipa lacpu

.i ta'iku jdice
