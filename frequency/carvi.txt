lu le carvi selyli'e li'u tcita di'e .itu'e

fu'eda'i palai ti'ocpi cu cusku di'e .i tu'e lu'e la klovys. cmene

ko'agoi lebi'u noi cicna ku'o skamrmeki .i ko'a senva le carvi

.i noroi lifri ri .iseki'uku jdice ledu'u ko'a sisku .i ba'o

barkla .i ze'a litru .i ca na viska dai.uanai

ni'o balvi .i la klovys. la balcrib. penmi .i by. ca'o kalte lo

finpe pene'i le rirxe .i ko'a bacru lu xu do ba'o viska le carvi

li'u .i by. spuda fi lu le mibybalpre cu zukte le balcribe se

zukte .ijubo le tcima cu cilmo ja sudga .i ma carvi li'u .ije

by. to'o carna

ni'o balvi .i ky. la calkycink. penmi .i cy. ca'o bevri

le kalcyboi .i ko'a bacru lu xu do le carvi ba'o viska li'u

.i cy. spuda fi lu le tsani djacu nu'o stigau ro lenu renvi

.i mi mutce terpa la'edi'u .i calenu le tsani cu mankybi'o

keiku mi .e le simsa be mi sezmiprygau gi'e badri krixa li'u

.i ko'a catlu joi manci le calkycinki gi'e tavla pensi

ledu'u mi bilga co terpa xukau le carvi

ni'o balvi .i ko'a la crinydatk. penmi .i cry. ca'o kelci

le cmalalxu .i ko'a bacru lu xu ba'o viska fado le carvi

li'u .i cry. ranji jeku'i spuda fi lu le carvi cu pendo

roda .i mi prami le sance be le tsanyvru .i prami semauku

le panci bele ba carvi .i traji co prami le ganse be lenu

cilmo li'u .i la klovys. tavla pensi ledu'u xukau ka'e dunli

fa lebi'u carvi lebi'unai carvi

ni'o balvi .i la klovys. penmi ko'egoi palai malxunrymant.

i ri .e da'alai malxunrymant. ca'o gunma co se cidja le jmive

tubnycinki .i ky. bacru lu fele carvi ba'o viska fado xu

li'u .i spuda fa fo'e fi lu mi'a .io na terpa ko'a goi le

malcarvi ckape .iki'ubo mi'a .io se zdani co zabna .i cagi

ko'e co'a farlu pe'a gi mi'a .io sampu pe'a binxo le lijgri .ije

nitkla .i balepu'u malcarvi keiku mi'a .io sezyxru le gapru

.i banzu .o'a li'u .i ky. gleki gi'e tavla pensi di'e .itu'e

ju'ocu'i zasti fa su'ore carvi .i mu'a gu'e xagycarvi gi

xlacarvi .i .ei cilre leka frica tu'u

ni'o cabna .i co'a carvi .i la klovys. se spaji carmi .i

ky. cladu bacru lu doi carvi do xagycarvi jonai xlacarvi

kuxu .i .o'unai mi nitcu leza'i djuno le danfu bela'edi'u

li'u .iku'i le carvi na spuda .i calenu le carvi co'a pencu

le nenri be ky. keiku ky. ze'i guspo'amli silfervrucmo gi'ebabo

smabi'o .i ca'o carvi .ije sance po'o le carvi fa'o tu'ufu'ofe'o

tu'u 